Rebríček obyčajný
=================

#### Řebříček obecný, Achillea millefolium L., Myší chvost (husí jazýček, kunica, všekorenie)

*Výskyt*: V našich podmienkach rastie vo dvoch poddruhoch na suchých, trávnatých
a stepných lokalitách s kamenistým alebo piesočnatým podkladom, na rumoviskách a
pri okraji komunikácii až do výšky 2500 m n.m. Bylinka patrí ku najstarším
liečivým rastlinám, už starí Gréci odporúčali rastlinku na rany a vredy a
stredovekí lekári vyzdvihovali jej schopnosť zastaviť krvácanie.

*Zber*: Zberajú sa kvetné úbory a vňať. Úbory sa najlepšie odstrihávajú
nožnicami so zásobníkom (stopky len do dĺžky 1 cm); zberať treba len biele úbory
a to na počiatku rozkvetu (júl až september), nie sú veľmi citlivé a preto aj
vhodné na nácvik zberačov. Sušia sa rozložené v tenkých vrstvách za dobrého
vetrania; možno sušiť aj na slnku, keď nepadá rosa.

*Uplatnenie*: Z viacerých výskumov vyplynuli choleretické (žlčopudné),
adstringentné (sťahujúce), diuretické (močopudné), emenagogické (upravujúce
menštruáciu), spazmolitické (protikŕčové), protizápalové a cikatrizačné (hojivé)
vlastnosti. Vonkajškovo rebríček pôsobí ako utišujúci a hojivý prostriedok.
Upokojuje svrbiacu a podráždenú (odretú, popraskanú a uštipnutú) pokožku.
Vnútorne sa odporúča na niektoré tráviace poruchy (plynatosť, pomalé trávenie,
rihanie, nadúvanie) a spazmatickú kolitídu (zápal hrubého čreva).

*Zaujímavosť*: Rebríček je jedna z najstarších liečivých bylín. V stredoveku
ľudia v nej hľadali pomoc pri besnení moru a uhynu dobytka. V severnej Európe sa
rebríček používal ako trpká substancia do piva, dávno pred chmelom. V Nemecku
zostal aj jeho ľudový názov "*poľný chmel*".

*Upozornenie*: Vnútorné užívanie treba obmedziť pre značné množstvo jedovatých
látok (bolesti hlavy a omámenie). Nevhodné v tehotenstve, pri bradikardii, pri
problémoch so zrážanlivosťou krvi a pro chorobe obličiek. Počas aplikácie
rebríčka sa vysoko neodporúča pitie kávy a alkoholu. U citlivých jedincov sa
môže objaviť kontaktná dermatitída, fotosenzibilita a iné alergické reakcie.

Aplikáciu bylinky nájdete na stránke tinktúry
[Rebríček](../tinktury/rebricek).

