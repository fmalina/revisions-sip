Vilcacora - Unkária
===================

#### Vilcacora (indický názov), Unkaria tomentosa L., Mačací pazúr

*Výskyt*: Je lianou rastúcou v Amazónii a názov Mačací pazúr získala podľa
charakteristicky zahnutých tŕňov. Je už stovky rokov používaná indiánmi k
podpore imunitného systému, liečeniu rôznych druhov zápalov a tiež k prevencii
nádorových ochorení. Má antioxidačné, protizápalové antimutagénne vlastnosti,
výrazne stimuluje imunitný systém.

*Uplatnenie*: Vedecké výskumy a klinické štúdie potvrdili množstvo pozitívnych,
či liečebných účinkov Vilcacory, presnejšie jej rodu Uncaria tomentosa. Medzi
nimi na prvom mieste treba uviesť pozitívny vplyv na imunitný systém. To je
jedným z vysvetlení pozitívnych výsledkov získaných pri liečení rôznych
infekčných ochorení. Významným je zistenie, že ide nielen o rôzne bakteriálne
infekcie, ale aj o ochorenia vyvolané plesňami (napr. kandidózy), parazitmi, ale
hlavne rôznymi vírusmi. Rovnako ako protiinfekčná je dôležitá aj protinádorová
imunita. Aj v boji proti obávaným nádorovým chorobám sa Vilcacora osvedčila.
Zaujímavé sú aj skúsenosti s antimutagénnym účinkom Vilcacory. (Mutagenita
znamená schopnosť vytvárať mutácie, ktoré môžu viesť k vzniku nádorov.) V tejto
súvislosti je pozoruhodná informácia časopisu Journal of Ethnopharmacy z r.
1993. Zistilo sa, že moč nefajčiarov nevykazuje mutagénnu aktivitu, pričom moč
fajčiarov áno. Po aplikácii prípravku z Vilcacory mutagénna aktivita v moči
fajčiarov výrazne klesla. Z tohto prakticky vyplýva, že je vhodné Vilcacoru
užívať aj preventívne najmä u fajčiarov. Významné sú aj zistenia protizápalových
účinkov Vilcacory, napr. pri zápaloch kĺbov, či zápaloch čriev (napr. známej
Crohnovej chorobe). Prípravky z Vilcacory sa však osvedčili aj pri celom rade
ďalších ochorení, či chorobných stavov napr. pri cukrovke, vysokom krvnom tlaku,
vrede žalúdka a dvanástnika, pri alergiách, depresii, trombózach, pri chronickom
únavnom syndróme, pri poruchách menštruácie, atď.

*Zaujímavosť*: O veľkom záujme odbornej verejnosti o Uncaria tomentosu svedčí aj
skutočnosť, že v roku 1994 sa v Ženeve pod záštitou Svetovej zdravotníckej
organizácie (WHO) konala medzinárodná konferencia venovaná výlučne tejto
rastline. Účastníci konferencie konštatovali, že od objavenia *chinínu* žiadna
iná rastlina z Južnej Ameriky nevyvolala toľko pozornosti a záujmu odborníkov zo
sveta vedy.

Na stránkach ju nájdete ako čajovinu [Vilcacora](../caje/vilcacora-caj).### 
