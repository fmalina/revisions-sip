Lipa malolistá
==============

#### Lipa malolistá, Tilia cordata MILL., Lipina (lipa zimná)

*Výskyt*: Lipa sa vyskytuje v miernom pásme Európy a v Malej Ázii. Lipa má
bohatú históriu a je opradená mnohými povesťami. Starovekí Rimania ju zasvätili
bohyni lásky a krásy - Venuši. Stala sa symbolom Slovanstva. Rastie v lesoch a
hájoch, pri domoch a v alejach. Okrem uvedenej rastliny sú rozšírené aj lipa
veľkolistá  (T. platyphyllos SCOP.) a lipa obyčajná (T. x vulgaris HAYNE)

*Kvitne*: Od júna do júla.

*Zber*: Zbierame kvet na začiatku kvitnutia a za suchého počasia, nie neskôr,
keď kvety odkvitajú.

*Uplatnenie*: Lipový kvet nebol predmetom výskumov, skôr rituálnych obradov.
Zistilo sa však, že beľ (z divo rastúcich, starších stromov) pôsobí najmä v
črevách a v močovom mechúre, proti kŕčom a je schopná ovplyvniť vylučovanie
žlče. Má mierne estrogénne účinky. Sušené kvety sa vnútorne odporúčajú proti
nespavosti a na stavy nervozity. Vonkajškovo pôsobí ako upokojujúci prostriedok,
ktorý navyše zmierňuje svrbenie. Beľ sa perorálne predpisuje pri symptomatickej
liečbe funkčných porúch žlčníka (koliky) a na podporu činnosti obličiek a
tráviacej sústavy. V neposlednej miere sa sušené kvety používajú na čajový
zápar, zápar do kúpeľa a odvary.

*Upozornenie*: Nezamieňať s kvetmi príbuzných druhov, najmä lipy s chĺpkavými
alebo lesklými listami. Denné (ani dlhodobé) pitie lipového čaju sa neodporúča
(Bodlák, J.)

Aplikáciu bylinky nájdete na stránke čajov [Chrípka](/sip/caje/chripka) a [Veverský
čaj](/sip/caje/veversky).

