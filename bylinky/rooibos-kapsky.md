Rooibos kapský
==============

#### Čajovníkovec kapský, Aspalathus linearis L., Rooibos

*Výskyt*: Názov rooibos (tiež rooibosch alebo rooibush) v preklade znamená
červený ker. Táto rastlina je produktívna len asi 10 rokov, potom musí ustúpiť
mladším. Keď krík zaniká, sfarbuje sa do ohnivočervena - odtiaľ má aj názov.
Prvá písomná zmienka o tomto najobľúbenejšom nápoji domorodcov v južnej Afrike
pochádza z roku 1772. Z tých čias sa zachoval aj prvý opis krovitej rastliny
Aspalthus linearis, z ktorej sa rooibos pripravuje. Jemne sladkastej chuti sýto
červenohnedého čaju podľahli civilizované národy až na prelome nášho storočia.
Odvtedy sa 1 až 1,5 m vysokému kru s hnedohrdzavými ihličkami dostáva čoraz
väčšej pozornosti.

*Zber*: Spočiatku sa celé kry vysekávali sekerami a drvili drevenými kladivami.
Po usušení na slnku sa drvina navŕšila do hromád, kde rooibos fermentoval.
Princíp spracovania je v podstate až do dneška rovnaký, ibaže ručnú prácu
vystriedali stroje. Výsledný produkt obsahuje asi 10% vlhkosti. Unikátna
čajovina má základ v sušených a fermentovaných lístkoch rastliny, ktorá rastie
len v Kapskej provincii v Južnej Afrike; dobre sa cíti len v členitej krajine
cedrových hôr. Tento, našej kručinke podobný ker, v zime potrebuje dostatok
vlahy, nie však “mokré nohy”, neznáša mráz. Má tenké konáriky, ktoré klesajú k
zemi pod váhou špendlikovitých lístkov. Prvýkrát sa mu orezávajú konáriky keď má
18 mesiacov. Potom sa na kôpkách nechajú fermentovať 24 hodín. To mu dodáva jeho
arómu. Nakoniec sa pasterizuje a suší. Je to unikátny Juhoafrický čaj bez
kofeinu.

*Uplatnenie*: Rooibos neobsahuje kofeín, napriek tomu má povzbudivé účinky. V
tejto súvislosti je vhodné porovnanie, ktoré zvýhodňujú čaj-nečaj pred inými
povzbudzujúcimi nápojmi: obsah kofeínu v čiernom čaji sa pohybuje podľa druhu od
20 - 110 mg na malú (1,5 dcl) šálku nápoja, v zelenom čaji 8 - 36 mg, v
prekvapkávanej káve 60 - 180 mg, v káve z kávovaru iba 40-70 mg a v instantnej
30 - 120 mg. Rooibos ďalej pôsobí proti depresiám a stavom úzkosti, zlepšuje
trávenie, je vhodný pre ľudí, ktorí celý život bojujú s nadváhou. Čaj má
močopudné účinky, vplýva na lepšie spaľovanie tukov v organizme a mierne
ovplyvňuje centrum hladu v mozgu, vďaka vysokému obsahu fluóru chráni zuby pred
zubným kazom, má priaznivé účinky na pleť, zmierňuje kŕče, flavonoidy obsiahnuté
v rooibose pôsobia ako antioxidant - likvidujú v súčasnosti populárne voľné
kyslíkové radikály, majú teda protirakovinové účinky a pôsobia proti
srdcovo-cievnym chorobám a starnutiu organizmu. Čaj-nečaj blahodarne vplýva na
pečeň, znižuje hladinu cukru v krvi a pomáha pri zápche.

Aplikáciu bylinky nájdete na stránke čajov [Siesta](/caje/siesta),
[Rooibos](/caje/rooibos) a [Rooibos s citrónovou
trávou](/caje/rooibos-s-citronovou-travou).

