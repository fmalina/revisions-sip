Šalvia lekárska
===============

#### Šalvěj lékařská, Salvia officinalis L., Babské ucho (francúzsky čaj, posvätná zelina)

*Výskyt*: Pestovaná v záhradách. Obľubuje slnečné stanovište, suché, dobre
priepustné a vápnité pôdy s dostatkom živín. Rastliny často striháme, aby si
udržali hustý kríčkovitý rast. Rozmnožujeme ju na jar priamym výsevom do pôdy,
alebo predpestovaním priesad v parenisku.   *Kvitne*: Kvitne v júni až júli
prevažne fialovými, ale aj bielymi a ružovkastými kvetmi.  Zber: Zbierame listy
a mladú vňať tesne pred kvitnutím, za suchého počasia, najlepšie dopoludnia.
Prvý zber robíme koncom mája, v júni a začiatkom júla, druhý zber v auguste až
septembri. Zberaná vňať nesmie byť hrubšia ako 5 mm.  *Uplatnenie*: Názov šalvia
pochádza z latinského slova salvia znamenajúceho "liečiť". Šalvia má silný proti
bakteriálny účinok, osvedčený pri všetkých chorobách ústnej dutiny a hrdla,
výborne sa uplatňuje pri zápale ďasien a paradentóze. Silica má dezinfekčné,
utišujúce účinky pre ktoré sa pridáva do zubných pást a ústnych vôd. Pravidelným
potieraním si zubov listami šalvie docielime vybielenie zubov. Čaj zo šalvie
odstraňuje nočné potenie a pomáha pri pracovnej preťaženosti a nervozite. V
ľudovom liečiteľstve sa využíva pri ťažkostiach v klimaktériu (potenie, návaly
horúčav, migréna), pri silnej menštruácii na podporenie pružnosti maternice.
*Zaujímavosť*: Dym zo šalvie neutralizuje pachy. Žuvanie čerstvých lístkov
odstraňuje zápach z úst. V niektorých krajinách je obľúbená aj ako ochucovadlo
pokrmov. Pri opatrnom používaní, alebo v spojení s inou koreninou, najmä listami
[rozmarínu](../bylinky/rozmarin-lekarsky), dodáva pokrmom zaujímavú
chuť. Môžeme ňou ochutiť mäsové pokrmy, pečienku, varené a pečené ryby, paštéty,
cestoviny.  *Upozornenie*: Nie je vhodná pre deti, tehotné (abortus) a ani
dojčiace matky pre obsah jedovatého thujonu. Neodporúča sa aplikovať ani u
epileptikov, pretože pri užívaní vo vyšších dávkach vyvoláva kŕče podobné
epileptickým.  Aplikáciu bylinky nájdete na stránke tinktúry
[Šalvia](../tinktury/salvia), čajoviny [Nekašel](../caje/nekasel) a
[Telové sviečky](../aplikacia-telovych-cakrovych-sviecok).  ###

