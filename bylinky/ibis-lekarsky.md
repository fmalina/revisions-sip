Ibiš lekársky
=============

#### Proskurník lékářský, Althaea officinalis L., Ibištek (slezová ruža)

*Výskyt*: Bylinka je známa už v Biblii. Bola súčasťou potravín a aj liečivkou.
Ibiš lekársky pochádza z východného Stredomoria, odkiaľ sa rozšíril do celej
Európy, západnej Ázie a severnej Afriky. Hojne sa pestuje vo Francúzsku, v
Belgicku a Nemecku. U nás rastie v teplých oblastiach na vlhkých a slaných
pôdach, najmä na južnom Slovensku.

*Kvitne*: 0d júla do septembra.

*Zber*: Zbierame koreň, listy, prípadne aj kvety a vňať pestovaných rastlín.
Listy zbierame postupne, teda viac krát, keď rastlina kvitne, okrem roku, keď
chceme vybrať koreň. Korene sa zbierajú na jar a na jeseň, kvety v období
kvitnutia a listy neskôr.

*Uplatnenie*: Sliz, nachádzajúci sa v koreni (30%), v listoch a v kvetoch,
pôsobí utišujúco, proti kašľu a aj ako preháňadlo. Maceráty z koreňov majú
vyššie liečivé, resp. protizápalové účinky, ktoré možno prirovnať ku
dexametazónu (kortikoid). Polysacharidy v koreni posilňujú imunitný systém.
Kvety, listy aj korene sa používajú vonkajškovo na popraskanú kožu, odreniny,
štípance od hmyzu a na zápaly ústnej duriny. Vnútorne sa odporúčajú na kŕčovitý
zápal hrubého čreva a bežný kašeľ. Koreň pôsobí ako účinné preháňadlo a matky ho
dávali obhrýzyť deťom, aby sa im prerezali zúbky.

*Upozornenie*: Podzemné časti divokorastúcich rastlín je zakázané vykopávať - sú
chránené!

Aplikáciu bylinky nájdete na stránke čaje v [Bronchiol](../caje/bronchiol).

