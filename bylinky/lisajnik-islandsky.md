Lišajník (pľuzgierka) islandský
===============================

### Cetraria islandica (L.) Ach., Pukléřka islandská, Pľuzgierka (eskimácky chlieb, pľúcny lišajník, zemský pľúcnik)

*Výskyt*: V našich šírkach uprednostňuje suché, kremičité pôdy, piesočnaté,
kyslé na vrchoviskách a v horských polohách a predovšetkým v borinách s porastom
vresu. Lišajník má plochokríčkovú stielku, bohato rozkonárenú, sivozelenej až
zelenohnedej farby. Mladé bylinky sú mäkké, špongiovité, staré tvrdé a lámavé.

*Zber*: Zbiera sa počas celého roka, ale najkvalitnejší zber je v máji.
Najlepšie sa zberá po daždi, pretože sa nemrví. Nazbieranú pľuzgierku možno
ihneď na mieste presúšať ako seno, dosúšať v prievane a tieni. Pri zlom
skladovaní prijíma vlhkosť zo vzduchu a znehodnocuje sa.

*Uplatnenie*: Slizovité látky v droge a prípravkoch z nej účinkujú zmäkčujúco na
sliznice dýchacích ciest a tráviaceho ústrojenstva. Používajú sa pri ochoreniach
žalúdka, čriev a pľúc, akútnej a chronickej gastritíde, kolikách, žalúdočných a
a dvanástnikových vredoch, chronickej zápche, bronchitíde, čiernom kašli,
záduchu a tuberkulóze. Horká kyslina vzbudzuje chuť do jedla, tonizuje žalúdok a
zvyšuje odolnosť organizmu. V našom zozname čaj odporúčame pripravovať ako zápar
alebo odvar.

Aplikáciu bylinky nájdete v čajovine [Lišajník
islandský](../caje/lisajnik-islandsky).

