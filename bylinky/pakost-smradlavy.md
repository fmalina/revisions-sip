Pakost smradľavý
================

#### Kakost smrdutý, Geranium robertianum L., Bocianí noštek (čapina, červená zelina, Ruprechtová zelina)

*Výskyt*: Pakost smradľavý je hojne rozšírený v Európe, v Ázii, v Afrike aj v
Amerike. Rastlina rastie na vlhkých a tienistých miestach, najmä v húšťavách,
často aj v lesoch, na rúbaniskách, pri múroch a medziach od nížin po horský
stupeň. Rod pakostov má asi 170 druhov (u nás známych asi 20).

*Zber*: Kvitnúca vňať sa orezáva v máji až júni (niekedy až v septembri). Po
odstránení cudzích prímesí sa suší prirodzeným teplom bez prístupu slnka na
vzdušnom mieste, alebo umelým teplom do 35 stupňov. Nepríjemný zápach byliny sa
sušením stráca, chuť však ostáva nepríjemne horká a príkra.

*Uplatnenie*: Vďaka trieslovine sa bylinka vyznačuje adstringentnými
(sťahujúcimi), hojivými, hemostatickými (zastavujúce krvácanie) a tonickými
(posilňujúcimi) vlastnosťami. Pôsobí ako účinné antidiaroikum (proti hnačke) a
už tradične sa uplatňuje aj ako močopudné diuretikum. Pakost sa osvedčil v
liečbe nezávažných hnačiek a vonkajškovo sa používa na zápal sliznice ústnej
dutiny, zápal mandlí, krvácanie z nosa, povrchové odreniny a rany.

*Upozornenie*: Pri zbere citlivejšia pokožka zberača môže mať slabé zápaly!

Aplikáciu bylinky nájdete na stránkach tinktúry
[Pakost](/tinktury-jednobylinkove/pakost) a elixírov
[Reumel](/elixiry/reumel-elixir), [Disbiosan](/elixiry/disbiosan-elixir) a
[Dermasan](/elixiry/dermasan-elixir).

