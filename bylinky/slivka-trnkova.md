Slivka trnková
==============

### Trnka obecná, Prunus spinosa L., -

*Výskyt*: Rastie na slnečných krovinatých stráňach a rúbaniskách, pri cestách a
na skalných miestach.

*Kvitne*: Od apríla do mája.

*Zber*: Predmetom zberu sú kvety. Zbierajú sa na začiatku kvitnutia (apríl -
máj), trháme ich ručne aj jednotlivo. Ak si zachovajú svoju pôvodnú farbu
(biele, bieložlté), môžu sa získavať aj striasaním. Sušíme veľmi rýchlo v
tenkých vrstvách, opatrne, aby si zachovali pôvodnú farbu (možno ich nechať aj
zvädnúť a sušiť umelým teplom - do 40 °C). Neopatrným sušením hnednú. Čím skôr
usušený kvet odovzdáme výkupcom, lebo ľahko podlieha skaze.

*Uplatnenie*: Kvet trnky sa uplatňuje hlavne v ľudovom liečiteľstve. Pôsobí
močopudne, podporuje látkovú premenu, má mierne laxatívne účinky, preto tvorí
častú zložku domácich čajovín. Z kvetov sa pripravuje zapar (alebo sa maceruju
za studená), slúži najmä pri tvrdej stolici a zápche detí (denná dávka 2 g), pri
ochoreniach z prechladnutia a pri spomínaných ťažkostiach. Droga tvorí aj zložku
priemyselne vyrábaných čajovín s uvedenými indikáciami. Plody v surovom stave,
ktoré sú jedlé, možno spracovávať na výťažky, vína, lekváre, šťavy a používať aj
sušené. Slúžia ako sťahujúci prostriedok pri žalúdočných ťažkostiach,
ochoreniach močového mechúra a močových ciest a pod. Listy sa ľudové používajú
hlavne ako tzv. krvčistiace prostriedky a kôra proti horúčke.

*Upozornenie*: Rastlina vo väčších dávkach môže spôsobiť otravu.

Aplikáciu bylinky nájdete na stránke elixíru [Myorel](/elixiry/myorel-elixir).

