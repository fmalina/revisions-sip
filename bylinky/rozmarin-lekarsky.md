Rozmarín lekársky
=================

#### Rozmarýna lékařská, Rosmarinus officinalis L., Rozmajrín (rozmajrínik)

*Výskyt*: Rozmarín lekársky patrí ku juhoerópskej kvetene a bežne sa vyskytuje v
stredozemnej oblasti. U nás sa pestuje v záhradkách ako okrasná rastlina a aj
ako prísada do jedál.

*Zber*: Zbierame listy, prípadne aj zelené nedrevnaté výhonky; možnosť aj
sušenia.

*Uplatnenie*: Pokusy na laboratórnych zvieratách potvrdili choleretické
(žlčopudné), spazmolitické (protikŕčové), protizápalové a diuretické (močopudné)
vlastnosti rozmarínu, ktorý navyše chráni aj pečeň. Silica usmrcuje baktérie a
pôsobí ako účinné spazmolitikum. Kyselina rozmarínová má antioxidačné a
protizápalové účinky. Rozmarín lekársky podporuje cholerézu (vylučovanie žlče
pečeňovými bunkami) a diurézu (vylučovanie moču obličkami). Odporúča sa na
liečbu cholecystitídy (zápalu žlčníka), črevných kvasiniek, dysmenorey
(bolestivej menštruácie), asténie (celkovej telesnej slabosti), edémov (opuchov)
a oligúrie (zníženého vylučovania moču). Lokálne sa aplikuje na napuchnuté kĺby,
edémy, pomliaždeniny, reumatizmus, ale aj ako dezinfekčná ústna voda na výplach
ústnej dutiny i upchatého nosa. Rozmarínová silica sa hojne používa vo v
alternatívnej medicíne, fytoterapii, v parfumérii a v kozmetike.

*Upozornenie*: Rastlina je pri vnútornej aplikácii vo väčších dávkach jedovatá;
iba na lekársky predpis.

*Zaujímavosť*: Rozmarín zaujímal významné miesto už v staroegyptských a
starogréckych rituáloch a tiež Arabi využívali jeho liečivé účinky. Čerstvé
rozmarínové prúty sú od pradávna slávnostnou ozdobou svadobčanov.

Aplikácia bylinky je v produkte [Telové
sviečky](../sviecky/telove-sviecky), čaj [Pre
ženy](../caje/pre-zeny) a produktoch [Gentleman´s
Pride](../proflp/gentlemans-pride) a [Rehydrating
Toner](../proflp/rehydrating-toner).

