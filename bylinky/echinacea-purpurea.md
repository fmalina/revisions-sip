Echinacea purpurea
==================

#### Třapatka nachová, Echinacea purpurea, -

*Výskyt*: Bylinka obľubuje polotieň a dostatok vlahy. V prvom roku vyrastie z
dobre rozvinutého koreňa len prízemná ružica listov. V druhom roku už vyrastá
viacero rozrastených stoniek, ktoré sú na vrchole zosilnené. Z každej z nich, aj
z pazúch listov, vyrastie veľký kvet tmavoružovej farby s priemerom desať až
pätnásť centimetrov.

*Kvitne*: Až do neskorej jesene; semená sa tvoria na veľkom pichľavom kvetnom
lôžku hnedočiernej farby, sú čierne. Stonky dosahujú výšku šesťdesiat až
stoosemdesiat centimetrov. Na silne rozkonárených osiach vyrastajú drsné
vajcovité listy so špicatým koncom a pílkovitým okrajom.

*Zber*: Na liečebné účely používame listy, celé kvitnúce stonky, okvetné lístky,
ale najmä koreň, ktorý vyberáme neskôr v jeseni, v druhom až treťom roku
vegetácie. Veľmi účinné sú prípravky z čerstvej rastliny. Korene a listy hlavne
sušíme.   Je to vyššia bylina s purpurovými až fialovými kvetmi, ktorá sa
pestuje aj u nás ako okrasná trvalka. Mnohí ju majú na záhradke, no možno ani
netušia, že ide o liečivú rastlinu. Svoj pôvod má na severoamerickom kontinente.
Už indiáni vyžívali echinaceu na liečenie rôznych zápalov, rán alebo infekcií.
Do Európy sa dostala približne pred 300 rokmi. Najskôr ako okrasná rastlina, až
neskôr na prelome 19. a 20. storočia si ľudia všimli jej liečivé účinky. Po
objavení a užívaní antibiotík stratila echinacea svoj význam. V súčasnosti
prežíva svoj “rozmach”, pretože čoraz viac ľudí dáva prednosť fytoterapeutickej
liečbe, ktorá je k organizmu šetrnejšia a ohľaduplnejšia.

*Pestovanie*: V dobre obrobenej výživnej pôde. Drobné semienka vysievame vo
februári-marci do skleníka, pareniska alebo i do debničky, ktorú umiestnime v
miestnosti za sklom. Plytko vysiate semienka klíčia pomerne dlho. Rastlinky
neznášajú priame slnko, ale ani mráz. Asi po šiestich týždňoch ich pikírujeme po
jednej do malých nádob. Koncom júna alebo v júli ich vysádzame na stanovište v
spone aspoň 30×40 centimetrov. Ak ich pestujeme na okrasné účely, vydržia na
jednom stanovišti až päť rokov. Prihnojujeme dobre vyzretým humusom. Naše zimy
znáša, v chladnejších oblastiach ju treba na zimu prikryť čečinou. Vegetatívne
ju rozmnožujeme na jar.

Aplikáciu bylinky nájdete v tinktúre
[Echinacea](/tinktury-jednobylinkove/echinacea), [Tonizačná
zmes](/tinktury/tonizacna-zmes) a elixíre [Reumel](/elixiry/reumel-elixir).

