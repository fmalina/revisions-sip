Pýr plazivý
===========
#### Pýr plazivý, Elytrigia repens, (syn.: Triticum repens L., Agropyron repens (L.) P. Beauv., Elymus repens (L.) Gould), pyrina, (rýchla tráva, psia tráva)

*Výskyt*: Bylinka rastie na roliach, medziach, pasienkoch, suchých lúkach, v kroviskách a pri cestách. Podzemok ako droga sa objavil až koncom stredoveku v severnej Európe. Pýr splanel a zaraďuje sa medzi invazívne traviny. Odporúča sa "zadusenie pýru" pod vrstvou mulče alebo herbicídami.

*Zber*: Predmetom zberu je podzemok, bez bočných korienkov; zber sa robí na jar (marec a apríl), väčšinou však v jeseni (september a október). Možno ho získať pri obrábaní pôdy. Materiál sa zbaví hliny, bočných korienkov a zhnednutých častí a vyberajú sa len žlté, nie odumierajúce a hnedasté podzemky. Sušia sa na dobre vetraných miestach v tenkej vrstve pri teplote 40 stupňov; počas sušenia je ich možné obracať. Po usušení sa znova vytriedia zdravé a jasnožlté kusy. Skladuje sa v dobre uzavretých obaloch.

*Uplatnenie*: V stredoveku sa používal na liečbu zápalu močového mechúra, bolestivé močenie a odstránenie retenčnej vody. Pripisujú sa mu antiseptické vlastnosti. Sušené podzemky z trávy boli použité ako kadidlo v stredovekej severnej Európe a to vtedy, keď iné živice na kadidla boli nedostupné.

Aplikácia bylinky pýr plazivý je na stránke elixírov [Masculan](../elixiry/masculan) a [Prostaten](../elixiry/prostaten).
