Balzámovník myrhový
===================

### Myrhovník pravý, Commiphora myrrha, Myrha

*Výskyt*: Do rodu Commiphora sa radí cca 300 druhov, ktoré rastú v suchých,
tropických oblastiach a to predovšetkým na Arabskom polostrove, vo východnej
Afrike a v Indii. Zdrojom živice je však len pár z nich. *Myrha* (pozor –
nezamieňať s kadidlom) je červenohnedá živica a je tvorená sušenou miazgou z
keru (stromu).

*Uplatnenie*: Aplikácie *myrhy* sú uvedené vo veľmi starých záznamoch (Starý
Zákon). Snáď najznámejšia v našom povedomí je dar, ako jeden z troch darov
Ježišovi od troch kráľov (*zlato, myrha a kadidlo*). V staroveku bola cenená
viac ako zlato. V starom Egypte ju poznáme ako súčasť balzamovania v pohrebných
rituáloch. V ľudovom liečiteľstve sa používala pri zápaloch ústnej dutiny
spôsobenej baktériami, hubami a vírusmi. Ďalej sa používala proti kašľu,
úplavici, zimnici a moru. Moderné výskumy potvrdili, že *myrha* má
antibakteriálne, antivírové a protiplesňové vlastnosti. Je účinná aj na
parazitov a zabraňuje množeniu baktérii Escherichia coli, Staphylococcus aureus
a kvasiniek Candida albicans. Taktiež účinne dezinfikuje, tonizuje a stimuluje.
Niekoľko kvapiek *myrhovej* tinktury vo vode zmierňuje bolesti v krku, priaznivo
ovplyvňuje žalúdok a plynatosť a podporuje chuť k jedlu. Kloktanie sa odporúča
na ďasná, vredy v krku a afty. Účinky mala aj na akné. V súčasnej dobe sa
skúmajú protinádorové účinky a pôsobenie proti bolestiam. *Myrha* je v súčasnej
dobe použitá v niektorých mastiach a liečivých prípravkoch. Môže byť aplikovaná
na odreniny a menšie kožné defekty, proti vráskam a odstránenie rôznych zápachov
tela. Predbežné výskumy ukázali, že *myrha* znižuje cholesterol, pomáha pri
predchádzaní tvorby krvných zrazenín a tým aj eliminuje vznik srdcového infarktu
a mozgovej mŕtvice. Čaj je horký, ale dá sa dosladiť, či upraviť chuť inými
bylinami.

*Zaujímavosť*: Podľa gréckej legendy bola *myrha* dievča, ktorá sa zamilovala do
svojho otca a prinútila ho k incestu. Následne pred jeho hnevom ušla do Arábie,
bola veľmi nešťastná a prosila bohov, aby nepatrila ani do ríše mŕtvych, ani
živých. Bohovia jej vyhoveli, premenili ju na ker – *myrhu*, ktorá nad svojim
osudom neustále roní horké slzy vo forme živice.

*Upozornenie*: *Myrha* je považovaná za tzv. bezpečnú rastlinu, napriek tomu ju
však neodporúčame pre tehotné ženy (možnosť dráždenia maternice a vyvolanie
sťahov), pri nadmernom používaní môže vyvolať hnačky a bolesti brucha. Nie je
vhodná ani pre deti mladšie ako 2 roky, pretože deti v tomto veku nevedia
kloktať a vypľuť tekutinu (zvyčajne ju prehltnú).

Aplikácia živice je v protiparazitickom produkte
[ParaProteX](/sip/produkty-CVI/paraprotex).
