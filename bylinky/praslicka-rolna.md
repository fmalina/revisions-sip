Praslička roľná
===============

### Přeslička rolní, Equisetum arvense L., Vechťová tráva (šmirgľová tráva)

*Výskyt*: Bylinka je rozšírená po chladnom a miernom pásme severnej pologule. U
nás rastie na poliach, na vlhkých lúkach, niekedy aj pri cestách a na voľnej
pôde ako burina.

*Zber*: Zbierame vňať a to len rozkonárené (listnaté) zelené byle. Nevytrhávame
ich, ale odrezávame a sušíme pozorne pri teplote 40 stupňov v tenkých vrstvách
bez obracania, aby sa nepolámali a zachovali si pôvodnú farbu. Praslička sa
veľmi dobre suší vo zväzkoch zavesený "dolu hlavou" v tienistom, dobre vetranom
mieste. Ak nie je dobre vysušená ľahko plesnivie a černie. Dobre vysušená droga
je zelená bez pachu a chuti.

*Uplatnenie*: Je vhodná pri chorobách močového ústrojenstva, tuberkulóze,
vápenatení ciev, hemoroidoch a pri ženských chorobách. Odvar sa zvonku používa
na preplachovanie nosovej dutiny pri nádche a na omývanie, resp. obklady pri
kožných chorobách. Pri zápale ďasien a mandlí ju môžeme použiť ako účinné
kloktadlo. V domácnosti sa hodí na čistenie kuchynského riadu a čistenie
nefarbeného nábytku (*odtiaľ ľudové názvy*).

*Zaujímavosť*: Vek prasličky sa odhaduje asi na 250 miliónov rokov.

*Upozornenie*: Rastlina vo väčších dávkach môže spôsobiť nevoľnosť a
nechutenstvo. Nezamieňať s príbuznými jedovatými druhmi. Ľahko ju môžeme zameniť
s jedovatou prasličkou bahennou (*Equisetum palustre*) a prasličkou lesnou
(*Equisetum silvaticum*), ktoré obsahujú zvýšené množstvo alkaloidných báz.

Aplikáciu bylinky nájdete na stránke tinktúry [Obličková
zmes](/sip/#p/oblickova-zmes-ledvinova-smes).

