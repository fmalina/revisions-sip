Papája obyčajná
===============

### Papája obecná, Carica papaya L., (nesprávne – melónový strom), -

*Výskyt*: Rod Carica zahŕňa 22 druhov, ktoré majú svoj pôvod v tropických
nížinách a horách Strednej Ameriky, v oblasti južného Mexika až po Nikaraguu a
Kostariku. Odtiaľ sa rozšírila do tropických krajín celého sveta, kde sa bežne
pestuje pre veľmi chutné a osviežujúce plody, trochu pripomínajúce plody
cukrových melónov. Pre túto formu sa papája často, ale nesprávne, nazýva
"melónovým stromom". U nás ju poznáme zo skleníkov botanických záhrad. Papája
obyčajná je vytrvalá ovocná bylina.

*Pestovanie*: Papája obyčajná sa pestuje ako kultúrna rastlina. V planej podobe
nebola nikde nájdená, takže jej vznik nebol doteraz úplne objasnený. Predpokladá
sa ale, že sa na jej vzniku podieľalo niekoľko voľne rastúcich druhov a foriem.
Papája sa pestuje zo semien. Rýchlo rastie aj na chudobných pôdach a počas pol
roka vyrastie do výšky asi 2 m. Tretí rok po výseve začína plodiť a dáva 30 až
150 plodov ročne. Vyznačuje sa teda mimoriadnou produktivitou. Papája sa môže
dožiť až 25 rokov, na plantážach sa však nepestuje dlhšie ako 6 až 7 rokov.
Potom sa výsadba ruší a zakladá sa nová.

*Uplatnenie*: Papája je výborným zdrojom provitamínu A a vitamínu C. Bola
aplikovaná a účinná proti opuchom. Ďalšie uvádzané účinky vyžadujú ďalšie
vedecké potvrdenie. Papája je používaná pri tráviacich ťažkostiach, zápaloch a
vredoch v oblasti žalúdka a dvanástnika a tiež pri nedostatočnej činnosti
slinivky. Enzýmové preparáty s obsahom papainu sa používajú v doplnkovej liečbe
reumatizmu a tráviacich ťažkostí. Papain je výborným tráviacim enzýmom a zároveň
má aj špecifické protizápalové účinky. Využíva sa pri výrobe liečiv pre humánnu
aj veterinárnu medicínu, v potravinárstve, pri výrobe žuvacej gumy, v textilnom
priemysle, v kozmetike a iné. Semená sú prostriedkom proti hlístam a aplikujú sa
ako abortívum (prostriedkom vyvolávajúcim potrat). Papája poskytuje plody, ktoré
sú výborným, chutným a osviežujúcim stolovým ovocím. Plody sa jedia najviac
čerstvé, pridávajú sa do ovocných šalátov, robia sa z nich šerbety, džúsy,
zmrzliny. Dužina nezrelých plodov sa konzervuje v sladkokyslom náleve alebo v
koreniacej paste a je výbornou prílohou mäsitých jedál. Miestami sa dužina
strúha a varí sa z nej "kapusta", alebo sa upravuje ako náplň do sladkého
pečiva. K nám sa papája dováža konzervovaná pod názvom Papaya Nectar. Mladé
listy papáje sa konzumujú ako špenát.

*Upozornenie*: Papája sa neodporúča v tehotenstve (pozri vyššie) a počas
dojčenia. Kontraindikáciou sú poruchy krvnej zrážanlivosti (je zdokumentovaná
interakcia s liekmi typu warfarínu (lieky znižujúce krvnú zrážanlivosť pôsobením
proti vitamínu K)). Možno tiež predpokladať vznik alergickej reakcie u obzvlášť
citlivých osôb.

Aplikácia bylinky je v produkte [Meal Time](../procvi/meal-time).

