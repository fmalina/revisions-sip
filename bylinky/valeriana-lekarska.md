Valeriána lekárska
==================

#### Kozlík lékařský, Valeriana officinalis L., Belodrián (odolen, paldran, kozlík)

*Výskyt*: Valeriána lekárska rastie v miernom pásme Európy. Druh je mierne
vlhkomilný a znáša aj vápenaté pôdy. Rastie v kroviskách, lesných svahoch,
vlhkých lúkach a pri potokoch. V mnohých krajinách sa pestuje na farmaceutické
účely.

*Zber*: Predmetom zberu sú podzemné časti vykopávané zväčša z pestovaných
rastlín. Obdobie zberu sa u nás traduje v auguste až októbri, resp. od jesene do
jari. Podzemné časti sa očistia, rýchlo vymyjú (nedrhnúť ostrým predmetom,
pretože silice sú tesne pod povrchom!), opatrne sa sušia na vzdušnom mieste,
izolované od iných rastlín, lebo nadobúdajú prenikavý pach; sú silno aromatické.
Podzemky možno dosúšať zavesené na drôtoch, alebo umelým teplom do 35 stupňov.
Korene musia byť dokonale vyvinuté (bočné hrubé minimálne 3 mm). Skladujeme
oddelené od ostatných byliniek v dobre uzatvorenom obale chránené pred svetlom.

*Uplatnenie*: Rastlinka obsahuje viaceré bežné zložky, medzi ktoré patria cukey,
mastné a fenolové kyseliny a aj aminokyseliny. Medzi špeciálne látky zaraďujeme
terpénové deriváty. Predovšetkým treba vyzdvihnúť účinky spazmolitika, sedatíva
a hypnotika, ale bylinka pôsobí aj ako slabšie analgetikum a anxiolytikum,
znižuje krvný tlak, spomaľuje dýchanie a brzdí pirechodnosť ciev. V slabších
dávkach povzbudzuje centrálnu nervovú sústavu, zvyšuje krvný tlak. Predpisuje sa
na nervozitu a nespavosť dospelým, adolescentom a aj deťom. Okrem toho uvoľňuje
žalúdočné a črevné kŕče. Najlepšie liečivé účinky má tinktúra z valeriány
(macerát), pretože tepelné spracovanie bylinky stráca niektoré účinné látky.

*Upozornenie*: V nadmerných dávkach vyvoláva depresívne stavy, bolesť hlavy a
búšenie srdca.

Aplikáciu bylinky nájdete na stránke elixíru [Hypnosan](../elixiry/hypnosan) a
tinktúry [Valeriána](http://staticfile.net/product/valeriana).

