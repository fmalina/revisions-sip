Cesnak kuchynský
================

### Česnek kuchyňský, Allium sativum L., Cesnek (česnak, lenek)

*Výskyt*: Cesnak kuchynský patrí medzi najstaršie liečivé rastliny.
Pravdepodobne pochádza zo strednej a východnej Ázie. Dnes sa pestuje na celom
svete a najväčším producentom je Čína, po nej nasledujú India, Thajsko, Egypt a
USA. Cesnak kuchynský vyžaduje úrodné hlinito - piesočnaté a piesočnato -
hlinité pôdy bohaté na humus a živiny. Cesnak neznáša priame hnojenie maštaľným
hnojom. Pôda nesmie byť ťažká, priliehavá, studená a premokrená, cesnak je
citlivý na neprevzdušnenú pôdu (ľahko v nej podlieha chorobám), neznáša pôdny
prísušok po zalievaní. Pri pestovaní cesnaku sa neodporúča opakované sadenie do
tej istej pôdy po sebe skôr, ako v 5 až 7 ročných intervaloch. Pri sadení v
kratších intervaloch vzniká riziko napadnutia úrody háďatkom zhubným.

*Zber*: Tri až štyri týždne pred zberom cesnak nezalievame. Správny čas zberu
pri nepaličiakoch spoznáme podľa žltnutia priliehania vňate k pôde, pri
paličiakoch podľa vzpriamenia špirálovite stočených kvetných stoniek. Ideálne je
ak dva až tri dni po podkopaní a vybratí z pôdy necháme cesnak dosušiť na poli.
Pred uložením cesnaku skrátime vňať (u nepaličiaku sa osvedčilo zapletenie do
zväzkov) a uskladníme na suchom, vetranom mieste.

*Uplatnenie*: Cesnak kuchynský má široké použitie, nielen ako zelenina, ale aj v
ľudovom liečiteľstve. Má protibakteriálne účinky, napomáha vykašliavaniu pri
ochorení horných dýchacích ciest. Podporuje uvoľnenie prietoku krvi, je dobrý na
zníženie vysokého krvného tlaku, znižovanie hladiny tuku, cholesterolu a cukru v
krvi. Má vysoký obsah vitamínov A, B1, B2 a C, znižuje riziko výskytu nádorových
ochorení, pôsobí aj proti črevným parazitom. Vedecky sa uznáva použitie cesnaku
na podporu liečby pri zvýšených hodnotách tuku v krvi a na prevenciu vekom
podmienených cievnych zmien. V centre pozornosti stojí teda preventívna
starostlivosť a spomaľovanie príznakov stárnutia. Vonkajšie použitie cesnaku je
vhodné aplikovať pri bradaviciach a oparoch.

*Zaujímavosť*: V stredovekých receptároch sa dočítame, že cesnak sa používal ako
afrodiziakum. Pravdepodobne už od pradávna sa na silno zapáchajúci cesnak
viazalo veľa povier, vešal sa nad dvere a do okien, aby udržal čo najďalej
démonov a upírov. Egypťania verili, že cesnak im dodáva silu pri namáhavej práci
(pyramídy), Gréci vyzdvihovali jeho povzbudzujúce, močopudné, antiseptické,
antiastmatické, preháňavé, upravujúce nepravidelnú menštruáciu a
antiparazitické účinky. Perzskí lekári ho považovali za liek na vitiligo,
besnotu a protijed.

*Upozornenie*: Pri dodržovaní odporúčaných dávok sa nevyskytujú komplikácie.
Veľké dávky však môžu spôsobiť predráždenie tráviacej sliznice a močových ciest.

Aplikáciu bylinky nájdete na stránke protiparazitického prípravku
[ParaProteX](/sip/p/paraprotex/), produkte
[Choleston](/sip/p/choleston/) a [Forever Garlic -
Thyme](/sip/p/forever-garlic-thyme/).

