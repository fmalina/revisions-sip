Dúška tymianová
===============

#### Tymián obecný, Thymus vulgaris L., Tymian (temian)

*Výskyt*: Druh pochádza zo stredomorskej oblasti a pestuje sa v záhradkách ako
trvácna teplomilná rastlinka vhodná aj pre suchšie stanovištia.

*Zber*: Droga sa získava zdrhovaním listov a kvetových zakončení v počiatočnom
štádiu rozkvetu - jún až júl (výnimočne auguste). Sušíme na chladnom a dobre
vetranom mieste. Sušením stráca až 70 % hmotnosti.

*Uplatnenie*: Testy *in vitro* odhalili protibakteriálne a protiplesňové účinky.
Rastlinka usmrcuje mikróby vďaka fenolom. Pokusmi sa potvrdili aj protikŕčové
reakcie tymianu (tiež fenol, flavónový derivát). Už tradične sa tymianu
prisudzuje schopnosť mierniť kašeľ a urýchľovať trávenie. Má močopudný účinok,
je vhodný pri duševných depresiách, nespavosti, nervozite, migrénach a
ťažkostiach s krvným obehom. Na vonok sa používa na čistenie povrchových rán,
odporúča sa pri zápaloch nervov a pri zápale koreňa miechy (radiculitida). Slúži
aj ako hygienická voda, prostriedok proti všiam a svrabu. Bylinka nestratila
svoje miesto ani v kuchyni.

*Zaujímavosť*: Tymian je známy už v staroveku; v starom Egypte z bylinky
izolovali silicu, ktorá bola zložkou mumifikačného balzamu.

*Upozornenie*: Pre pomerne silnú toxicitu vďaka tymolu obsiahnutému v silici sa
dnes neodporúča samostatne na interné užívanie.

Aplikáciu bylinky nájdete na stránke v čaji [Bronchiol](../caje/bronchiol).

