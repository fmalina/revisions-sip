Ruta voňavá
===========

#### Routa vonná, Ruta graveolens L., Ruta

*Výskyt*: Pochádza z juhovýchodnej oblasti Stredozemného mora. Je to trváca
rastlina so zdrevnatenými a rozkonárenými stonkami, sivozelené listy sú
striedavé, dvojito až trojito perovito strihané. Žltozelené kvety vytvárajú
koncové súkvetie.

*Kvitne*: Od júna do septembra, obľubuje teplé, slnečné i polotienisté
prostredie chránené pred vetrom. Dáva prednosť pôde suchšej, priepustnej, ľahšej
až piesočnato-hlinitej, dostatočne výživnej, s dobrou zásobou vápnika. Ruta
vydrží na jednom mieste až dvadsať rokov.

*Zber*: Zberáme mladú vňať vrátane prízemných listov v čase, keď aspoň polovica
porastu rozkvitla, a to za slnečných dní po rannom obschnutí rosy. Vňať
zrezávame vo výške 15 cm nad zemou, čím dávame porastu možnosť, aby vznikli nové
výhonky. Ďalší zber môžeme robiť o šesť až sedem týždňov. Posledný raz zberáme
koncom augusta, aby rastliny pred zimným obdobím mohli podrásť. Čerstvú vňať
zberáme do vzdušných košov v ochranných rukaviciach. Na holej, zapotenej pokožke
po dotyku totiž spôsobuje nepríjemné pľuzgiere a vyrážky podobné popálenine.
Pretože ide o silicovú drogu, sušíme ju riedko rozloženú v tenkej vrstve v tieni
a v prievane. Schne pomaly, osem až desať dní, preto ju každý druhý deň opatrne
poprevraciame. Suchú vňať poznáme podľa lámania stonky pri jej ohýbaní.

*Uplatnenie*: V medicíne sa využíva ako súčasť čajovín a liečivých prípravkov.
Aplikuje sa pri cievnych, žalúdočných a žlčníkových poruchách, zmierňuje kŕče,
znižuje krvný tlak, zabraňuje lámavosti kapilár tým, že zosilňuje steny
vlásočníc, osoží pri vápenatení tepien. Ruta sa nesmie užívať bez odporúčania
lekára (a najmä nie v tehotenstve)! Z drogy sa priemyselne extrahuje rutín,
destiluje silica, ktorá sa využíva pri výrobe alkoholických nápojov (koňaky,
likéry). Mladé posekané listy sa začerstva používajú do šalátov, omáčok a
bylinkového masla; sušené a zomleté na prášok spolu so šalviou sa pridávajú do
mäsitých jedál (baranina). V dávnych časoch ľudia verili, že táto rastlina je
účinným protijedom proti každej otrave. Vetvičky ruty namáčali do svätenej vody
a kropili ňou zástupy ľudí, aby ich uchránila pred všetkým zlým.

*Zaujímavosť*: Je to veľmi stará liečivá rastlinka, poznali ju už Egypťania,
Gréci aj Rimania. Používala sa proti najrôznejším chorobám, ale najvýznamnejšie
bolo využitie ako ochrany proti všetkým jedom. Dochovaný písomný recept kráľa
Mithridata obsahuje tento text: "*...zober 20 listov rutových, olúpané jadrá z
dvoch vlašských orechov, troška soli do troch prstov sa vmestiacich a dve biele
figy. Tieto veci zlúč spolu v mažiari a jedz na lačný život, toho dňa ti
neublíži žiaden jed..."*

*Upozornenie*: Vo väčších dávkach je jedovatá, preto sa má aplikovať iba v
dávkach odporúčaných lekárom, ako aj zberať len gumených rukaviciach. Je
kontraindikovaná v tehotenstve pre abortívne účinky, pri nízkom krvnom tlaku a
krvácaní u žien. Predávkovanie sa prejavuje zvracaním a omámením. Pri liečení
vyvolávame dávenie a čistenie čriev.

Aplikáciu bylinky nájdete na stránke tinktúry [Žilná zmes](/sip/tinktury/zmes-zilna).
