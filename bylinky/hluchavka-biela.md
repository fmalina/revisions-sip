Hluchavka biela
===============

#### Hluchavka bílá, Lamium album L., Hluchá pŕhľava (hluchá žihľava, jasnota, mŕtva pokriva)

*Výskyt*: Hluchavka biela je rozšírená po celej Európe s výnimkou Stredomoria,
nápadne sa podobá na žihľavu, rastie pri cestách, múroch a plotoch. Bola
zavlečená aj do Severnej Ameriky.

*Kvitne*: Od mája do septembra.

*Zber*: Zbierame kvitnúcu vňať alebo len biele kvety korunky bez kalichov.
Sušíme pri teplote 35 stupňov Celzia na suchom mieste.

*Uplatnenie*: Katechínovým trieslovinám sa pripisujú tonické (posiľňujúce) a
adstringentné (sťahujúce) účinky. Saponíny zasa pôsobia proti zápalom a
močopudne, znižujú krvný tlak. Má preháňavé a močopudné účinky. Lokálne sa
používa na podráždenú kožu, svrbiace miesta a vlasové lupiny. V ľudovom
liečiteľstve sa objavila v novoveku, keď lekári rozpoznali jej sťahujúce,
posilňujúce, močopudné, žlčopudné, hojivé a osviežujúce účinky. V 19. stor. ju
vyhlásili za liečivú bylinu, ktorá sa už tradične používala na výplach pošvy,
resp. liečbu výtoku. Mladé výhonky sa pripravujú ako špenát a pridávajú sa do
polievky.

*Zaujímavosť*: Bylinka vďačí za svoj latinský názov tvaru kvetu - otvorená
papuľka - latinsky *lamos*. Podľa gréckej mytológie bola vraj Lámia Diovou
milenkou. Jeho žiarlivá manželka Héra zahubila dieťa zrodené z tohto zväzku. Aby
sa Lámia pomstila, začala požierať deti šťastných matiek. Stala sa tak z nej
obluda, ktorou sa hrozilo neposlušným deťom.

Aplikáciu bylinky nájdete na stránke elixírov [Neuren](/elixiry/neuren-elixir) a
[Nefronen](/elixiry/nefronen-elixir) a tiež na stránke čajov [Pre
ženy,](/sip/caje/pre-zeny) [Ľadvinový čaj](/sip/caje/ladviny) a
[Cholestin](/sip/caje/cholestin-zlcnikovy).

