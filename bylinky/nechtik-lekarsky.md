Nechtík lekársky
================

#### Měsíček lékařský, Calendula officinalis L., Mesiačik (krusíček, nahotka liečivá, slniečko)

*Výskyt*: Nechtík lekársky pochádza zo Stredomoria a Blízkeho východu. Už v
stredoveku bol obľúbený ako okrasná kvetinka a v súčasnosti sa znova dostali do
popredia jeho liečivé účinky. Je pestovaná najmä v Sírii a v Egypte.

*Kvitne*: Od júna do augusta.

*Zber*: Zbierame celé plnokveté úbory, alebo len lupienky kvetov. Pri umelom
sušení teplota nesmie presiahnuť 60 stupňov. Sušené starostlivo uchovávame na
suchom mieste, napríklad v plechovkách.

*Uplatnenie*: Nechtíku sa prisudzujú rozmanité účinky a to antiseptické, hojivé,
sedatívne, hypolipemické (znižujúce množstvo tuku v krvi), estrogénne a
spermicídne (usmrcujúce spermie). Okrem toho pôsobí proti vírusom, zápalom,
opuchom, vredom, hadiemu uštipnutiu a cudzopasníkom. Upravuje nepravidelnú
menštruáciu a znižuje krvný tlak. Osvedčil sa ako lokálny prostriedok na
ošetrenie kožných chorôb a najmä povrchových poranení. Vnútorne sa uplatňuje ako
cholerický, protivredový, protizápalový, tlak znižujúci a sedatívny prostriedok
(ale musí sa užívať s mierou). Posledné výskumy mu pripisujú aj protirakovinovú
pôsobnosť. Čajový odvar z bylinky nesmie prekročiť jednu minútu.

*Zaujímavosť*: Starí Egypťania prisudzovali nechtíku omladzujúce účinky;
Hindovia nechtíkom vyzdobovali chrámové oltáre; Starogréci a Rimania dochucovali
nechtíkom jedlá a krášlili jedlá; Maththoli sa domnieval, že nechtík pôsobil
účinnejšie navonok; V americkej občianskej vojne bol používaný na ošetrenie
otvorených rán.

*Upozornenie*: Tehotným a dojčiam matkám sa neodporúča! Vnútorné užívanie môže
spôsobiť nežiadúce vedľajšie účinky, ktoré vyvolávajú estrogénne látky.

Aplikáciu bylinky nájdete na stránke tinktúry
[Nechtík](../tinktury/nechtik) a stránke čaj
[Cholestin](../caje/cholestin-zlcnikovy).

