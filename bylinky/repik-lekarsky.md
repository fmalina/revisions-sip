Repík lekársky
==============

### Řepík lékařský, Agrimonia eupatoria, Boží bič (hrebíček, konopec, konopinec, konopenec, konopínec, královský traňk, kunegunda, repíč, repíček, riepík, répil, starček, stonček, traňk sv. Kunhuty, útrobník, varkočky Panny Márie)

*Výskyt*: **Repík lekársky** je trváca bylina s krátkym podzemkom. *Repík
lekársky* hojne rastie v Európe a vyskytuje sa na suchších lúkach, pasienkoch,
svahoch a rúbaniskách. Odporúča sa pestovať na južných slnečných svahoch, pričom
mu neškodí ani polotieň. Obľubuje ľahšiu až strednú, hlinito-piesočnatú pôdu,
môže byť aj čiastočne kamenistá. *Repík* neznáša zaburinenú pôdu, preto sa
vyberá taká predplodina (strukoviny, okopaniny), ktorá zanecháva pôdu čistú.
Nakoľko zostáva v pôde na jednom mieste aj niekoľko rokov, odporúča sa bohaté
hnojenie dobre preležaným maštaľným hnojom.

*Uplatnenie*: Už v minulosti sa ním liečili katary a kožné ochorenia, používal
sa proti krvácaniu každého druhu a dokonca aj proti tuberkulóze. Aplikuje sa na
ťažkosti s trávením a obsahuje látky podporujúce chuť do jedla, ďalej na kožné
problémy, na žlčník a vylučovanie žlče, žalúdočné problémy, zápaly, močopudné
účinky a hojne sa používa pri problémoch s močením, pri žlčníkových a močových
kameňoch a pri tvorbe piesku, ako kloktadlo, ako prísada do kúpeľa, má hojivé
účinky a dáva sa ako obklad na otvorené rany, pri poruchách s pečeňou, pri
poruchách funkcie obličiek, pri hnačkách, pri črevných problémoch, pri
problémoch s dýchacou sústavou, pri nádche a pri kašli, pri zápaloch v ústnej
dutine, má sťahujúci účinok, používa sa na obklady.

*Zaujímavosť*: *Agrimonia eupatoria* => agros = pole, mone = bydlisko, argemone
= mak, druhové meno => patrí kráľovi z Pontu Mitridatovi Eupatorovi (vládol 123
až 64 pred n.l.), údajne použil túto rastlinu prvý raz pri liečení pečeňových
chorôb. Plinius a Dioskorides *repík* označovali ako eupatorion. Zasvätili ho
Pallas Athene. *Repík* je známi viac ako 2 000 rokov. Používal sa k zaháňaniu
zlých duchov, chránil pred škriatkami, zlu a jedom, slúžil k odvráteniu kúziel
vysielaných proti mágom a obracal ich proti tomu, kto ich vysielal. Podľa dávnej
tradície, položený pod hlavou vyvolával ťažký spánok. Používal sa k zisťovaniu
prítomnosti čarodejníc.

*Upozornenie*: Nezamieňať s druhmi vzrastom podobnými repíku, najmä s divozelom
čiernym.

Aplikácia bylinky je na stránke čajov
[Pečeňový U](../caje/pecenovy-u-caj),
[Hepatik](../caje/hepatik) a
[Cholesterol](../caje/cholesterol).
