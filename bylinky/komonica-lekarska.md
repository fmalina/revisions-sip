Komonica lekárska
=================

#### Komonice lékařská, Melilotus officinalis (L.) PALLAS, Kamenná ďatelinka (lucernica žltá)

*Výskyt*: Nájdeme ju na medziach, viniciach, či na riečnych štrkoch ako burinu.
Vyskytuje sa v celej Európe, v Ázii, Severnej Amerike a v Afrike. Jej účinky
chválili už hippokratovskí lekári. Najcennejšie na rastline sú kvety.

*Kvitne*: Od júla do augusta.

*Zber*: Kvitnúce vrcholčeky zberané v čase kvitnutia sušíme na chladnom a tmavom
mieste.

*Uplatnenie*: Pokusy potvrdili protizápalové účinky, ktorý zároveň pôsobí na
cievy; zvyšuje v nich prietok krvi a znižuje ich priepustnosť. Taktiež z pokusov
vyplynulo aj zvýšenie lymfatickej cirkulácie, ktoré urýchľuje vstrebávanie
opuchov. Klinické porovnania zasa ukazujú, že rastlinka vďaka flavonoidom
zmierňuje príznaky cievnej nedostatočnosti.  Komonici sa dodnes priznávajú
upokojujúce, uspávacie, močopudné a mierne protizrážavé účinky. Hoci chráni
cievy, odporúča sa výhradne na nezávažné obehové poruchy a praskajúce podkožné
vlásočnice. Pri vonkajšej aplikácii sa prejavuje odkrvovacia schopnosť, čo sa
využíva najmä pri podráždených očiach. Kedysi sa používala na upokojenie
agresívnych pijanov a stala sa pomocníkom očných lekárov. Keď sa vloží do
skrine, odpudzuje hmyz a bielizeň nasiakne jej vôňou.

*Zaujímavosť*: Jej názov je odvodený z gréckeho výrazu - *medený lotos*.
Komonica je pridávaná do švajčiarskeho "*zeleného*" syra typu Schabzieger a
Gruyére.

*Upozornenie*: Bylinkári ju neodporúčajú používať samostatne. Ide o silnú drogu,
preto veľmi pozorne treba sledovať jej dávkovanie a po týždni vždy na čas
prerušiť jej užívanie. Komonicu by nemali užívať pacienti, ktorí majú lieky
proti tvorbe krvných zrazenín *Pelentan* a *Heparin*.

Aplikáciu bylinky nájdete na stránke tinktúry [Žilná
zmes](/tinktury/zilna-zmes).

