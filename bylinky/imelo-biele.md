Imelo biele
===========

#### Jmelí bílé, Viscum album L., Jemelo (omelí, omelo)

*Výskyt*: Poloparazitický stromovitý ker sa vyskytuje podľa cudzopasnosti buď na
listnatých stromoch (okrem dubov), alebo zväčša na ihličnatých lesných
drevinách, najmä boroviciach; za špecificky účinné sa imelo považuje
cudzopasiace na smrekovci opadavom (Larix decidua M.).

*Zber*: Pri zbere sa nerobí rozdiel od výskytu; predmetom zberu je vňať,
zbierajú sa olistené mladé konce konárikov do hrúbky 5 mm v zimných mesiacoch
(december až február); zber však je možné robiť prakticky celý rok. Sušia sa vo
zväzkoch na vzdušných a suchých miestach prirodzeným teplom pod 40 stupňov
(platí aj pre umelé teplo). Skladuje sa v dobre uzatvorených obaloch, chránené
pred svetlom.

*Uplatnenie*: Imelo má najlepší vplyv na celkovú funkciu žliaz, preto sa
uprednostňuje ako prostriedok na povzbudenie látkovej výmeny. Súčasne tak dobre
vplýva na brušnú slinivku, že po dlhodobej čajovej kúre sa celkom stratí príčina
vzniku cukrovky. Ľudia, ktorí trpia na chronické poruchy látkovej výmeny, by
mali skúsiť aspoň pol roka pravidelne piť imelový čaj. Imelo evidentne pôsobí aj
vtedy, keď je narušená hormonálna funkcia. Imelo sa používa aj ako prostriedok
zastavujúci krvácanie. Keď vtiahneme do nosa studený imelový čaj, zastaví nám
krvácanie, pomáha aj pri krvácaní z pľúc či z čriev; pôsobí aj pri týfuse a
úplavici. Imelo je uznávaný prostriedok mimoriadne pôsobiaci na srdce a krvný
obeh. Pri ťažkých poruchách krvného obehu treba vždy odporučiť imelo. Táto
rastlina normalizuje fungovanie celého tela, zdá sa nám nepredstaviteľné, že
vysoký tlak znižuje a nízky dvíha. Tým sa nepokojné srdce utíši a činnosť srdca
zlepší. Zmiznú všetky sprievodné znaky súvisiace s narušeným krvným tlakom, ako
sú návaly krvi do hlavy, pocity závratu, šelest v ušiach a poruchy zraku. Imelo
pôsobí súčasne proti všetkým chorobám srdca. Pri ťažkostiach v klimaktériu,
ktoré sú sprevádzané búšením a zrýchľovaním tepu srdca, návalmi, pocitom strachu
a poruchami dýchania, by sa mal piť čaj z imela viac rokov. Ťažkosti sa úplne
vytratia, pokiaľ nejde o patologickú poruchu. Starí bylinkári používali imelo
ako vynikajúci a bezpečne pôsobiaci prostriedok proti epilepsii. Imelo sa
odporúča používať pri hysterických záchvatoch a chronických kŕčoch.

*Zaujímavosť*: Povera z čias Keltov a Starogermánov sa zachovala do dnešných
čias, kedy ľudia kupujú na Vianoce zlatené imelo, aby si zabezpečili pohodu a
šťastie do nového roka.

*Upozornenie*: Biele bobuľky sa nesmú používať na prípravu čaju! Bobuľky sú pri
vnútornom použití jedovaté, listy a vetvičky však nie. Keď ich však zmiešame s
bravčovým sadlom na vazelínu a použijeme na omrzliny, úspešne pomôžu (vazelínu
používame iba zvonka pri omrzlinách).

Aplikáciu bylinky nájdete v tinktúre [Imelo](../tinktury/imelo).

