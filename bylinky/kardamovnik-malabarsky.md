Kardamovník malabarský
======================

### Kardamon, Elletaria cardammonum (L.) White et Mason, -

*Výskyt*: **Kardamón** je známy z Indie, Cejlónu a Malajzie, ale pestuje sa aj v
Guatemale. *Kardamón* je vzácne a drahé korenie a liečivo známe už starým Grékom
a Rimanom. Sú to vráskavé semená z 1 až 2 cm dlhých vajcovitých toboliek
tropického kríka kardamovníka, patriaceho medzi rodinu zázvorovitých.

*Kvitne*: Kvitne svetlými žltkavými kvetmi, v ktorých dozrievajú malé zelené
tobolky. Plody sa zbierajú od tretieho roka a to priebežne, lebo semená
dozrievajú celoročne. Tobolky sa zbierajú nezrelé, tzn. skôr ako sa otvoria a
sušia sa buď v sušiacich komorách alebo na slnku. Vlastné korenie sú semená,
ponechané v tobolkách, aby z nich neunikla aróma. Malé guľaté semená obsahujú
jemne aromatickú silicu.

*Uplatnenie*: *Kardamón* má priaznivé účinky na zažívanie, pôsobí proti
žalúdočným problémom (pálenie záhy), považuje sa za afrodiziakum, tonizuje, má
antiseptický a diuretický účinok. Keď rozhryzieme pár *kardamónových* semien, má
to veľmi skľudňujúci vplyv na nervovú sústavu, osvieži dych a zlepší trávenie.
Eliminuje prekyslenie zo sladkých jedál. Starobylí Egypťania žuvali
*kardamónové* semienka ako čistič zubov, Gréci a Rimania ich používali ako
parfum a Indovia považovali *kardamón* za liek proti tučnote. Ochladzuje, preto
sa príliš nepoužíva v zimnom období. Podľa typu jedla sa používajú žltozelené
sušené celé tobolky, v ktorých sú čierne zrnká, alebo samotné celé zrnká alebo
už pomleté. *Kardamón* sa pridáva do čaju a kávy (známe v arabských krajinách),
jogurtu, je súčasťou koreniacich zmesí, používa sa do pečiva, perníkov, koláčov,
sušienok a vôbec sladkých dezertov, pri výrobe likérov aj do zeleninových jedál,
strukovín, ryže, niektorých polievok a omáčok. Nájdeme ho v pokrmoch indickej,
arabskej aj čínskej kuchyne. Je súčasťou karí korenia a garam masala („horúce
korenie“ z Hindštiny). Koreníme ním veľmi opatrne, pretože ide o výrazné
korenie. Najznámejšia lekárska vlastnosť tohto korenia je podpora trávenia.
Pomáha pri nafukovaní a miernia sa ním kŕče a bolesti žalúdka. Žuvanie semien
osviežuje dych a skrášľuje hlas. Obsiahnuté enzýmy pomáhajú „zahnať stav“ po
prehýrenej noci. Podľa Potravinového kódexu SR sa plod a semeno môže pridávať do
čajovín ale len do objemu 5% čaju.

*Zaujímavosť*: (citát od Jozefa Mražíka) *„...Najdrahší, ale najkvalitnejší, je
semienkový kardamón bez oplodia. Ten odporúčame kupovať. Skúsenejší znalec ho
ľahko rozozná. Požiadajte predávajúceho, aby vám ho zomlel, nie je to vôbec
jednoduché. No vy máte istotu, že kardamón, ktorý vlastníte, je čistý, bez
akýchkoľvek prímesí. Ja som sa čudoval, že mi to nechcel žiadny predavač urobiť.
Všetci navrhovali, že ho pomelú spolu s kávou. Až v Jordánsku, v malom
obchodíku, som sa stretol s ochotou. A zároveň som zistil príčinu neochoty. Na
zomletie semena musí byť špeciálny mlynček. Pri mletí môjho kardamónu sa nedalo
v obchodíku vydržať. Predavač si nasadil na ústa mokrú rúšku. Štipľavý
aromatický dym zaplnil celý priestor a mletie sa muselo prerušovať, aby sa
miestnosť vyvetrala...“*

Aplikácia bylinky je v čajovej zmesi [Aloe Blossom
Herbal](/sip/p/aloe-blossom-herbal-tea/).

