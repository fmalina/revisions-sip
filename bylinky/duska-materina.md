Dúška materina
==============

#### Mateřídouška úzkolistá, Thymus serpyllum L., Materidúška (materinka, materonka, žadovník)

*Výskyt*: Rastie na suchých a slnečných miestach, najmä na lúkach, stráňach a
kopcoch. Hojne je rozšírená v celej Európe, často tvorí husté porasty a
priťahuje včely.

*Kvitne*: Od apríla do septembra.

*Zber*: Zbierame kvitnúcu vňať, sušíme pri teplote 35 stupňov Celzia. Sušíme ju
v malých zväzkoch. Zbierame od mája do júna i na jeseň.

*Uplatnenie*: Silica pôsobí proti kŕčom, uľahčuje vykašliavanie a má
protibakteriálne, protivírusové a protiplesňové účinky. Pripisujú sa jej aj
vlastnosti utlmujúce činnosť pohlavných žliaz. Vnútorne sa dúška materina
predpisuje v symptomatickej liečbe kašľa, tráviacích porúch sprevádzaných kŕčmi
a proti únave. Lokálne sa aplikuje na drobné poranenia, zmiernenie bolestí v
hrdle a prechodného chrapotu, na upchatý nos, nádchu a výplach ústnej dutiny.
Grécky lekár Dioskorides (starovek) odporúčal bylinku ako močopudné diuretikum a
emenagogum na úpravu nepravidelnej menštruácie, na kŕče, prietrž, zápal pečene a
mozgové príhody. V ľudovom liečiteľstve má nezastupiteľné miesto.

*Zaujímavosť*: Bylinka bola v stredoveku považovaná za "*najvýkonnejší rušič*"
negativnych vplyvov na človeka; bylinka bola odznakom statočnosti a dámy ju
pripínali na hruď svojim rytierom.

*Upozornenie*: Vysoké dávky, alebo dlhodobé užívanie silice máva neurotoxické
účinky (tymol). Môže mať negatívny účinok na činnosť štítnej žľazy.

Aplikáciu bylinky nájdete na stránke čaje v [Siesta](/caje/siesta) a
[Bronchiol](/caje/bronchiol).

