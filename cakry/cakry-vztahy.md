2 Čakry - popis
===============

**Čakry** ako energetické centrá sú dôležité pre správne fungovanie tela aj
ducha človeka. Preto sa hlavne vo východných tradíciách prikladá čakrám veľký
význam. Práve rôzne východné náuky a filozofie priradili čakrám mená a kreslené
symboly (pozri obrázok). Boli im priradené tiež mnohé iné veci, ako tóny, farby,
časti tela a podobne.

### Čakra prvá

Prvou čakrou je *Muladhara*, ktorá je tiež nazývaná čakrou koreňa alebo
základnou čakrou. Nachádza sa medzi análom a pohlavnými orgánmi. Je spojená s
kostrčou a otvára sa smerom dole. Aktívna čakra svieti ohnivo červeno. Prvá
čakra je priradená elementu Zeme a zmyslová funkcia ňuch. Symbolizuje ju lotos
so štyrmi okvetnými lístkami. Základná čakra spojuje človeka s fyzickým svetom.
Mení kozmické energie na telesnú, pozemskú rovinu. Zároveň prúdi prvou čakrou
energia Zeme do celého systému energií. Cez túto čakru máme kontakt s “*duchom
Matky Zeme*”, zažívame jej silu, lásku a trpezlivosť. Do pôsobnosti prvej čakry
patria všetky základné individuálne aj všeobecné požiadavky života ako takého
pre prežitie na tejto planéte. Ak je táto čakra otvorená, potom medzi jej “dary”
patrí pozitívne “áno” ku životu na Zemi, k fyzickej existencii a pripravenosť
pôsobiť v harmónii so silami Zeme a učiť sa od nich. Do oblasti pôsobenia prvej
čakry patrí tiež budovanie existencie, materiálne zabezpečenie a zachovanie
vlastného druhu založením rodiny, rovnako ako sexualita - telesná funkcia a
prostriedok ku plodeniu detí. Prvá čakra tvorí životne dôležitý základ a prameň
vitálnej sily pre vyššie čakry. Tadiaľ sme napojení na nevyčerpateľný zdroj
energie *kundalini* a tu tiež začínajú tri hlavné kanály energie - *Sušumna*,
*Ida* a *Pingala*. Prvá - základná čakra je centrom nášho obehového systému
energií. Tiež je sídlom kolektívneho podvedomia. Prvá čakra by mala byť v
rovnováhe s čakrou siedmou, aby sme si udržali svoju vnútornú stabilitu.

### Čakra druhá

Druhá čakra sa vo východných náukách nazýva *Svadhisthana*. Môžeme ju však tiež
nazývať čakrou sakrálnou. Nachádza sa nad pohlavnými orgánmi a je spojená s
krížovou kosťou a otvára sa smerom dopredu.   Farba druhej čakry je oranžová a
je jej priradený element voda. Zmyslová funkcia pre druhú čakru je chuť.
Symbolom čakry je lotos so šiestimi okvetnými lístkami. Druhá čakra je centrom
pôvodných, nefiltrovaných emócií, sexuálnej energie a tvorivých síl.
Prostredníctvom tejto čakry máme prístup ku oplodňujúcim a ústretovým energiám,
ktoré prenikajú celou prírodou. Táto čakra je často považovaná za sídlo *Šakti*
- ženského aspektu Boha, vo forme tvoriacej rodiacej sily. Rozhodujúcim spôsobom
ovplyvňuje druhá čakra medziľudské vzťahy, obzvlášť ku druhému pohlaviu. Do jej
pôsobnosti patria rozmanité hry erotiky, rovnako ako vzdávanie sa ohraničeného
ega a zážitok väčšej jednoty v sexuálnom spojení.

### Čakra tretia

Treťou čakrou je *Manipura*, čakra solar - plexu. Táto čakra sa nachádza
približne dva prsty nad pupkom a otvára sa smerom dopredu. Farba tretej čakry je
žltá až zlatožltá. Element tretej čakry je oheň a zmyslová funkcia zrak.
Symbolom čakry je lotosový kvet s desiatimi okvetnými lístkami. Základným
princípom tretej čakry je vytváranie bytia. Je centrom, ktorým prijímame slnečnú
energiu a ktorá okrem iného vyživuje éterické vibračné pole a tým dodáva
vitalitu aj telu fyzickému. Treťou čakrou vstupujeme do aktívneho vzťahu ku
svetským veciam a ku ostatným ľuďom. Je to oblasť, z ktorej vychádza z nášho
tela emočná energie. Odtiaľ sú riadené naše medziľudské vzťahy, sympatie a
antipatie, rovnako ako schopnosť trvalých citových väzieb.   Pre obyčajného
človeka je tretia čakra sídlom osobnosti. Je miestom, kde nachádza svoju
spoločenskú identifikáciu a hľadá jej potvrdenie svojou silou, vôľou ku výkonu,
snahou pomôcť alebo aj prispôsobiť sa spoločenským normám. Dôležitou úlohou
tretej čakry je očisťovať tendencie a želania dvoch spodných čakier, vedome
riadiť a využívať ich tvorivé energie, manifestovať duchovnú kvalitu vyšších
čakier v materiálnom svete a dosahovať tak na všetkých úrovniach čo najväčšie
naplnenie v živote. Čakra je v priamom spojení s astrálnym vibračným polom,
nazývanom polom “želania” alebo “žiadosti”. Vitálne hnacie sily, želania a
pocity nižších čakier sú tu analyzované, “strávené” a transformované do vyšších
energií, aby potom boli s energiami vyšších čakier použité ku vedomému
formovaniu nášho života. Kladný postoj ku životu a zmysluplná integrácia
pocitov, želaní aj našich životných skúseností vedú ku tomu, že sa tretia čakra
uvoľní a otvorí, čím svetlo v nás nadobúda na sile a presvetľuje náš život a
celý náš svet. Naše celkové naladenie je veľmi závislé na tom, koľko je v nás
svetla. Keď je naše tretia čakra otvorená, cítime sa sviežo, radostne a vnútorne
naplnený. Oproti tomu ak je táto čakra zablokovaná alebo narušená, je naša
nálada nevyrovnaná a pochmúrna. Tento pocit premietame vždy do okolitého sveta,
takže celý náš život sa zdá buď jasný nebo temný. Množstvo svetla v nás určuje
jasnosť nášho náhľadu a kvalitu našej práce. S pribúdajúcou integráciou a
vnútornou zrelosťou sa postupne premieňa žlté svetlo intelektuálneho porozumenia
v tretej čakre na zlaté svetlo múdrosti a hĺbky. Čakrou vnímame tiež priamo
vibrácie ostatných ľudí a zodpovedajúcim spôsobom na ne aj reagujeme. Počas
konfrontácie s negatívnymi vibráciami, cítime v mieste tretej čakry hroziace
nebezpečenstvo - čakra sa stiahne, čo je jej prechodný obranný mechanizmus.
Nestáva sa to však v prípade, že svetlo v nás je tak silné, že svojim
vyžarovaním vytvára okolo nášho tela „ochranný“ obal.

### Čakra štvrtá

Štvrtá čakra - *Anaháta*, tiež nazývaná čakra srdca alebo srdcové centrum. Je
uprostred pŕs vo výške srdca. Otvára sa smerom dopredu. Farba energie čakry je
zelená, tiež ružová a zlatá. Ako element jej bol priradený vzduch a zmyslová
funkcia hmat. Symbolom štvrtej čakry je lotos s dvanástimi okvetnými lístkami.
Základným princípom srdcovej čakry je odovzdanosť. Čakra srdca vytvára stred
systému čakier. V nej sa spájajú tri spodné fyzicko - emočné centrá, s troma
hornými - duchovnými. Úloha srdcového centra je zjednocovanie cez lásku. Každá
túžba po vrúcnom kontakte, po splynutí, harmónii a láske sa prejavuje
prostredníctvom čakry srdce. Tieto prejavy sú zreteľné aj v opačnom prípade -
smútok, bolesť, strach z odlúčenia, zo straty lásky a pod.   Vo svojej očistenej
a dokonale otvorenej forme je čakra srdce centrom skutočnej ničím nepodmienenej
lásky - lásky, ktorá je tu len kvôli sebe samej, ktorú nie je možné “mať” alebo
“stratiť”. V spojení s hornými čakrami sa stáva táto láska *Bhakti*, t.zn.
láskou božou. Každým záporom vytvárame oddelenosť a negativitu. Pozitívne
láskyplné “áno” naproti tomu vytvára vibrácie, v ktorých sa negatívne formy
prejavu a negatívne pocity nemôžu udržať a miznú (ak trpíme nejakou bolesťou
alebo chorobou, môžeme pozorovať, že láskyplnou pozornosťou ku chorému orgánu
alebo časti tela sa môže uzdravenie významne zrýchliť, vyskúšajte si to
niekedy). Prostredníctvom čakry srdca disponujeme veľkým potenciálom
transformácie a uzdravovania a to ako pre nás samotných, tak aj pre ostatných.
Centrum srdca vyžaruje veľmi silno. Otvorená čakra srdca má na ostatných
spontánny uzdravujúci účinok (pri vedomom uzdravovaní spolu pôsobí aj čakra
čela). Čakra srdca vyžaruje v zelenej, ružovej a niekedy aj v zlatej farbe.
Zelená je farba uzdravenia, harmónie a sympatie. Keď človek vidiaci auru zbadá u
niekoho v oblasti čakry srdce čistú, jasnú zelenou farbu, je to pre neho dôkaz
výrazných liečiteľských schopností dotyčného človeka. Zlatá, jemne ružová aura
označuje človeka, ktorý žije v čisté, oddanej láske ku božstvu. Srdečná čakra je
často nazývaná aj bránou do duše, pretože nie je len sídlom najhlbších pocitov
lásky. Pomocou nej sa môžeme spojiť s univerzálnou časťou našej duše.

### Čakra piata

Piatou je čakra krčná, nazývaná *Višuddhi* a hovorí sa jej aj komunikačné
centrum. Táto čakra sa nachádza medzi krčnou jamkou a ohryzkom. Je spojená s
krčnou chrbticou a otvára sa smerom dopredu. Farba piatej čakry je svetlo modrá,
tiež strieborná a zelenkavo modrá. Element tejto čakry je éter a zmyslová
funkcia sluch. Symbolom krčnej čakry je lotos so šestnástimi okvetnými lístkami.
Základným princípom piatej čakry je rezonancia s bytím. V krčnej čakre sa
nachádza centrum ľudských vyjadrovacích schopností, komunikácie a inšpirácie. Je
spojené s menšou vedľajšou čakrou tyla, ktorá má sídlo v väze a otvára sa
dozadu. Tieto dve čakry bývajú niekedy považované za jedinú, pretože sú svojimi
funkciami úzko späté. Piata čakra vytvára veľmi dôležité spojení spodných čakier
s čakrami hlavy. Slúži ako most medzi naším myslením a cítením, medzi našimi
impulzmi a reakciami na ne. Prepája zároveň obsahy všetkých čakier s vonkajším
svetom. Cez krčnú čakru vyjadrujeme všetko, čo v nás žije - smiech, plač, pocity
radosti a lásky, rovnako ako strachu a zlosti, naše úmysly, želania, myšlienky a
názory, naše vnímanie vnútorného sveta. Priradený element čakry - éter je tiež
nositeľom zvuku, hovoreného slova. Je to sprostredkovateľ informácií na všetkých
úrovniach. Éter je ponímaný ako priestor *Akáša*, v ktorom “hustejšie” elementy
rozvíjajú svoju pôsobnosť. Najhlbšie poznanie nám bude umožnené len vtedy, keď
budeme otvorení ako nekonečný priestor, ktorého svetlo modrá farba je farbou
krčnej čakry.

### Čakra šiesta

Šiesta čakra - *Adžňa*, čakra čela, nazývaná “*tretie oko*”, „*oko múdrosti*“,
„*vnútorné oko*“ alebo „*príkazová čakra*“.   *Tretie oko* je umiestnené
uprostred čela, jeden prst nad koreňom nosa. Otvára sa dopredu. Farba čakry je
indigovo modrá, tiež žltá a fialová. Tieto farby ukazujú na jej rozdielne
funkcie na rôznych úrovniach vedomia. Racionálne alebo intelektuálne myslenie
môže spôsobiť žlté žiarenie. Jasná, tmavo modrá farba poukazuje na intuíciu a
ucelenosť poznávacieho procesu. Nadzmyslové vnímanie sa prejavuje fialovým
farebným tónom. V tejto čakre sú “obsiahnuté” všetky zmyslové funkcie a tiež
nadzmyslové vnímania. Symbolom čakry tretieho oka je lotos s 96 okvetnými
lístkami. Základným princípom šiestej čakry je poznanie bytia. Šiesta čakra je
sídlom vyšších duchovných síl, intelektuálnych schopností rozlišovania, pamäte a
vôle, na telesnej úrovni najvyššie riadiace centrum centrálneho nervového
systému. Šiesta čakra je sídlom všetkých uvedomovacích procesov - schopnosť ku
prejaveniu, až po materializáciu alebo dematerializáciu. Môžeme tak vytvárať
nové reality a staré rušiť. Obvykle však prebieha tento proces automaticky, bez
našej vedomej súčinnosti. Väčšina myšlienok, ktoré určujú náš život, je ovládaná
našimi zafixovanými emočnými reakciami a je programovaná našimi aj cudzími
úsudkami a predsudkami. Vývojom nášho vedomia a postupným otváraním šiestej
čakry môžeme tento proces stále viac vedome ovládať. Sila našej predstavivosti
vytvára energiu ku naplneniu určitej myšlienky alebo želania. V spojení s
otvorenou čakrou srdce môžeme vysielať liečivé energie a uzdravovať na diaľku.

### Čakra siedma

Siedma čakra - *Sahasrára* - tiež "*čakra korunná"*, čakra temena hlavy, či
lotos s tisícom okvetnými lístkami, tak môžeme pomenovať túto čakru. Siedma
čakra je umiestnená zo všetkých čakier najvyššie. Nájdeme ju navrchu uprostred
nad temenom našej hlavy a otvára sa nahor. Farba siedmej čakry je fialová, tiež
biela a zlatá. Základným princípom čakry je číre bytie. Korunná čakra je sídlom
najvyššej dokonalosti v človeku. Trbliece sa všetkými farbami dúhy,
prevládajúcou farbou je však fialová. Vonkajší kvet čakry má 960 lístkov. V jeho
vnútre je druhý kvet s dvanástimi okvetnými lístkami, ktoré žiaria bielym, zlato
svietiacim svetlom. Podobne ako sú v bielom svetle obsiahnuté všetky farby
spektra, obsahuje najvyššia čakra všetky energie nižších centier. Siedma čakra
je prameňom a počiatočným bodom pre prejavy energií všetkých ostatných čakier.
Cestu ku rozvoju najvyššej čakry označuje fialové žiarenie. Fialová je farbou
meditácie a odovzdanosti. Zatiaľ čo na aktivovanie predchádzajúcich šiestich
centier energie sme mohli sami konkrétne pôsobiť, u siedmej čakry sa môžeme len
otvoriť a stať sa “nádobou”. Rozvíjaním siedmej čakry sa uvoľňujú posledné
blokády v ostatných čakrách a ich energie začínajú kmitať na najvyšších pre ne
možných frekvenciách. Každá čakra sa stáva zrkadlom bytia na svojej špeciálnej
úrovni a prejavuje tak najvyšší jej prístupný potenciál. Ako náhle je korunná
čakra dokonale prebudená, je jej úloha prijímať kozmické energie skončená. Sama
vyžaruje energie. Jej “kvet” sa vyklenie von a vytvorí korunu čistého svetla nad
hlavou. Nie je ani tak dôležité to, čo je napísané, ale to, čo sme schopní
aplikovať do praxe a využiť v každodennom živote. Na prácu s čakrami je nutné sa
naučiť pracovať s naším vnútorným “svetom”. Cez tento vnútorný svet potom môžeme
ovplyvňovať čakry. Cez čakry sa môžeme rozvíjať, liečiť, pozitívne pôsobiť na
svoje okolie, ale tiež sa účinne brániť proti “škodcom” vo svojom okolí. Všetko
to vyžaduje “len” úsilie a cvičenie. Prirodzene musíme pridať túžbu sa zlepšiť.
Bez tejto hnacej sily nezmôžeme nič a budeme len sklamaní, že vlastne “nič”
nefunguje.

   Zdrojová literatúra:   *Sharamon, Sh., Baginski, B. J.: Základní kniha o
čakrách   Lübeck, W.: Základní kniha o auře   [Marquardtová, H.: Terapia
reflexných zón na
nohách](/sip/#p/terapia-reflexnych-zon-na-nohe)*

