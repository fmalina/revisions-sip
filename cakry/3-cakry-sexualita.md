3 Čakry - sexualita
===================

V okamžiku Stvorenia, keď vznikla z jednoty mnohosť, rozdelilo sa beztvaré bytie
najprv na dve základné formy energie. Jedna bola energia oplodňujúca - mužská a
druhá bola energia prijímajúca - ženská. Číňania dali týmto prasilám pred
tisícročiami názvy “*jin*” a “*jang*”. Z “hry” týchto energií vychádza všetko
stvorené. Ženské jin je neustále oplodňované mužským jang a rodí život v jeho
nekonečne rôznych formách.

Ľudská sexualita je jednou z foriem prejavu všade prítomného aktu tvorenia. Cez
sexualitu je človek spojený s aktom tvorenia života v jeho celistvosti. Extáza,
ktorú pri tom môže zažiť, odráža opäť blaženosť tvorenia.   Sily *jin* a *jang*
sa prejavujú v celom Univerze ako polarity. Všetko, aby mohlo obstáť, má svoj
protipól. Jeden pól existuje len vďaka druhému. Ak zmizne jeden, zaniká aj
druhý. *Jin* a *jang* symbolizujú pozoruhodným spôsobom rytmický pohyb všetkého
života (pozri obrázok polarity ženského a mužského princípu).

Láska a sexualita majú tiež svoj základ v princípe *jin* a *jang*. Dva póly
usilujú spojiť sa v jedno, priťahujú sa ako dva rozdielne póly magnetu. Ak dôjde
ku zjednoteniu protikladných síl, navzájom sa zamenia. Žena a muž majú vo
všetkých svojich základných rysoch opačnú polaritu. Opačná polarita sa prejavuje
aj na úrovni energií. Všade tam, kde má muž polaritu “plus”, má žena “mínus”.
Táto polarita platí aj pri otáčaní čakier. Tak vzniká medzi ženou a mužom na
všetkých čakrami reprezentovaných úrovniach vzájomné priťahovanie a dopĺňanie.
To môže viesť ku dokonalému vnútornému spojeniu. Aby sme toho dosiahli, musia
však byť naše čakry, pokiaľ možno bez blokád.

Pri sexuálnom spojení je prúd energie v hlavnom kanále (*Sušumna*) výrazne
vybudený a zosilnený. Energia v druhej čakre enormne vzrastie. Keď nie sú čakry
zablokované, napája tento prebytok energie všetky ostatné čakry nášho systému.
Pritom je sexuálna energia, ktorá predstavuje určitú formu prány, transformovaná
do frekvencií ostatných čakier. Vyžaruje z čakier cez kanály nádí do fyzického
tela a do vibračných polí a plní ich znásobenou životnou energiou. Počas vrcholu
sexuálneho spojenia dochádza ku mocnému obojstrannému uvoľneniu síl všetkými
siedmymi čakrami a ku splynutiu na všetkých čakrám zodpovedajúcich úrovniach.
Obidvaja partneri sa cítia oživení až do hĺbky svojho bytia. Zároveň sa cítia
úplne uvoľnení, pociťujú vnútorné opojenie a lásku, ktorá prekračuje rámec
osobného chcenia vlastniť. Partnerský vzťah tým zakúsi naplnenie, ktoré už nie
je závislé na vonkajších veciach.

Napĺňajúce sexuálne splynutie môže byť však v tejto dimenzii prežívané len
vtedy, keď sa partneri jeden druhému úplne otvoria a oslobodia sa od všetkého
strachu, ktorý by mohol zabraňovať voľnému toku energie v systéme. Pokiaľ je čo
len jedna jediná čakra u jedného z partnerov zablokovaná, nemôže byť prežité
dokonalé spojenie. Blokovaná čakra tak vyvoláva poruchu v toku energie
odpovedajúcej čakre partnera.

Väčšina ľudí zažíva (prežíva) sexualitu len druhou čakrou. U muža okrem toho hrá
dominantnú úlohu energia prvej čakry - telesná hnacia sila. Ak je však sexualita
obmedzená len na nižšie čakry, stáva sa čiastočným zážitkom, z ktorého sú obaja
partneri skôr unavení, zoslabení a nespokojní. Niekedy majú tendenciu od seba
odísť a uzavrieť sa do seba. Z hľadiska energií sa skutočne pri takto obmedzenej
sexuálnej praxi spotrebuje mnoho energie, pretože energie z iných čakier sa
transformujú na sexuálnu energiu a vyžiari sa druhou čakrou. Energiám je
zabránené, aby svojou prirodzenou cestou stúpali nahor a naplnili súčasne
všetkých sedem čakier.   Najprirodzenejšia cesta, ako odstrániť blokády, ktoré
bránia dokonalému sexuálnemu splynutiu na všetkých úrovniach, je výmena energií
čakier srdce. Keď obaja partneri vyžarujú lásku svojho srdca voľne a bez
strachu, harmonizuje sa ich vlastný a aj partnerov systém energií. Strachom
podmienené blokády sa uvoľňujú a je umožnená výmena v úrovniach všetkých
siedmych čakier. Preto pohlavné spojenie omnoho viac naplňuje a uspokojuje, keď
okrem telesnej príťažlivosti je medzi partnermi tiež pocit hlbšej lásky. Sú
aktivované vibrácie vyšších frekvencií a sexualita sa dostáva nad čisto telesný
kontakt až ku duchovnému splynutiu.

   Zdrojová literatúra:   *Sharamon, Sh., Baginski, B. J.: Základní kniha o
čakrách   Lübeck, W.: Základní kniha o auře   Marquardtová, H.: [Terapia
reflexných zón na
nohách](/sip/#p/terapia-reflexnych-zon-na-nohe)*

